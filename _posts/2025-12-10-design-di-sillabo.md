---
layout: post
title: "Scelte di design nella produzione di Sillabo"
tags: games
---
Sono l'autore del [Fantapapa]({% post_url 2025-05-10-fantapapessa %}) e di [Two Interviewees]({% post_url 2016-02-18-due-colloqui-di-lavoro %}). Sebbene [Sillabo](https://sillabo.it) sia forse il gioco più ordinario e meno provocatorio che io abbia mai fatto, anche in questo caso credo di aver provato a dire qualcosa su come vorrei che andasse il mondo, e anche in questo caso credo di aver fatto un piccolo, rischioso esperimento di game design.

**Sillabo** è un gioco digitale basato su sillabe e vocaboli della lingua italiana, che può essere giocato dal browser o come un'app Android o iOS. Sillabo è stato creato secondo alcuni criteri di design:

-   Sillabo è *nostrano*: è un gioco di parole più adatto alla morfologia dell'italiano rispetto a Wordle o Scrabble (Scarabeo).
-   Sillabo è *casereccio*: è stato prodotto da una squadra minimale, il programmatore **Mauro Vanetti** lo ha ideato e sviluppato da solo, col supporto dell'artista **Jacopo Rovida** nella progettazione della UI e nella produzione delle animazioni.
-   Sillabo è *etico*: l'autore è convinto che il gioco digitale debba emanciparsi dal legame col gioco d'azzardo e dall'utilizzo di meccaniche problematiche, per cui ha provato a creare un gioco che sia diverso dai soliti giochini iper-gamificati e "addictive".
-   Sillabo è *conveniente*: le prime partite sono gratis e complete, per continuare a giocare basta pagare una piccola cifra (2€) per sbloccare partite giornaliere illimitate.
-   Sillabo è *pulito*: pur capendo la scelta di altri colleghi di ricorrere alla pubblicità per finanziare il proprio gioco in un mercato dominato dai free-to-play, l'autore ha deciso di non avere spazi pubblicitari dentro l'app.
-   Sillabo è *gentile*: se qualcuno non può o non vuole pagare per sbloccare il gioco, può ricevere partite bonus semplicemente invitando nuovi utenti usando il proprio codice di invito.
-   Sillabo è *poco competitivo*: le classifiche non mostrano un elenco di nomi, favorendo agonismo estremo e la tentazione di barare, ma soltanto la propria posizione giorno dopo giorno; le classifiche durano solo una settimana, *sic transit gloria mundi*.
-   Sillabo è *paziente*: non pretende il massimo delle attenzioni di chi gioca, che può interrompersi e ricominciare, anche su un altro dispositivo o dal browser, ricominciando da dove era arrivato, purché finisca ogni partita entro mezzanotte.
-   Sillabo è *temperato*: una partita al giorno, e se ti è piaciuto devi aspettare fino a domani per giocarci di nuovo; non è bello essere assorbiti da un giochino, ci sono tante altre cose da fare là fuori.
-   Sillabo è *comunitario*: le partite giornaliere sono le stesse per tutti e tutte, l'estrazione delle lettere segue un algoritmo deterministico in modo che tutti giochino simultaneamente alla stessa partita.
-   Sillabo è *pacato*: non fa rumore, non ha scritte lampeggianti, non ha loot box, non dà premi mirabolanti.

Spero che vi piaccia! [Provatelo qui](https://sillabo.it).

{% include figure.html file="sillabo.png" alt="Logo di Sillabo" %}