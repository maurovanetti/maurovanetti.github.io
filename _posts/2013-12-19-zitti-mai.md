---
layout: post
title: "Zitti mai!"
tags: pol pv
---
Questo è un volantino in mia difesa che abbiamo diffuso a Pavia davanti al tribunale in occasione delle udienze di questo grottesco processo, che alla fine ho vinto ottenendo l'assoluzione. Considerato che la mia controparte era un avvocato penalista oltre che un politico di destra, la sua figuraccia per aver imbastito un'accusa che giuridicamente non ha retto mi ha parzialmente ricompensato della gigantesca rottura di scatole.

Del caso hanno parlato anche i Wu Ming [sul loro blog](https://www.wumingfoundation.com/giap/2013/12/zittimai-solidarieta-a-mauro-vanetti-e-un-po-di-attenzione-su-quel-che-accade-a-pavia/) e molti altri. Vada a loro e a tutti quelli che ci hanno sostenuto il mio più sentito ringraziamento.

***

### Zitti mai! Difendiamo i compagni di Pavia dalla querela-bavaglio

#### Fare politica a Pavia dalla parte dei lavoratori

Mauro Vanetti, un nostro compagno di Pavia, ha subito un attacco giudiziario da parte di Pietro Trivi (NCD), un esponente del centrodestra al governo della città. Pavia è una città lombarda a forte penetrazione mafiosa, dove la deindustrializzazione continua (ultimo caso, la annunciata chiusura dello stabilimento Merck, che dà lavoro complessivamente a circa 400 persone) ha lasciato spazio a un capitalismo parassitario e speculativo (palazzinari, gioco d'azzardo, corruzione). L'università e gli ospedali sono i centri di potere più importanti e non è casuale se proprio il direttore sanitario dell'ASL, Carlo Chiriaco, è stato al centro di un grande scandalo 'ndrangheta nel 2010 che ha coinvolto (con intercettazioni, imputazioni e arresti) anche esponenti del PdL, della Lega Nord e di una locale lista di centro. Tra le persone intercettate mentre si trovava in automobile con Carlo Chiriaco durante la campagna elettorale figura per l'appunto Pietro Trivi.

Sulla questione della mafia e della corruzione i nostri compagni pavesi sono sempre stati molto vigili intervenendo con azioni di denuncia politica e anche contribuendo in modo decisivo ad organizzare manifestazioni pubbliche di protesta. Sono intervenuti anche nelle maggiori vertenze sociali legate al lavoro (Elnagh, Merck) e alla casa (sfratti, Green Campus, Punta Est), oltre che nel contrasto alle violenze dei neofascisti locali, legati in vari modi alla destra ufficiale.

Con queste attività militanti i compagni si sono fatti molti nemici tra i potenti di Pavia. L'attacco a Mauro è essenzialmente un attacco contro tutti noi e contro quello che abbiamo fatto in questa città a partire dagli anni Novanta.

#### Ritorsioni politiche del centrodestra contro gli attivisti antimafia?

{% include figure.html file="trivi_chiriaco.jpeg" 
   alt="Carlo Chiriaco e Pietro Trivi in tribunale a Pavia" %}

Il 12 ottobre 2011 due esponenti molto in vista del PdL di Pavia, l'avvocato penalista Pietro Trivi *[a destra nella foto]*, assessore al Commercio del Comune di Pavia, e Carlo Chiriaco *[a sinistra nella foto]*, ex direttore dell'ASL, vengono assolti in primo grado dall'accusa di corruzione elettorale aggravata. Secondo il giudice, la consegna di denaro da parte di Chiriaco e Trivi al sindacalista della UIL Galeppi durante la campagna elettorale non configurano un reato. Immediatamente parte una campagna politica da parte del centrodestra pavese volta ad affermare che chi aveva sostenuto che ci fossero infiltrazioni mafiose nella politica di Pavia doveva "chiedere scusa". *«Ora qualcuno dovrà chiedere scusa»* dice il sindaco Alessandro Cattaneo a "la Provincia Pavese" del 13  ottobre 2011. Due settimane dopo, Pietro Trivi querela esponenti di diversi partiti avversari che vanno dal PD a Rifondazione Comunista passando per il Movimento 5 Stelle.

(Eppure le infiltrazioni mafiose nella politica di Pavia ci dovevano ben essere se nel dicembre 2012 Carlo Chiriaco viene condannato in primo grado a 13 anni per concorso esterno in associazione mafiosa. Tra le accuse: *«costituisce elemento di raccordo tra alti esponenti della 'ndrangheta lombarda e alcuni esponenti politici; favorisce gli interessi economici della 'ndrangheta garantendo appalti pubblici *[...]*; procura voti della 'ndrangheta a favore di candidati in occasione di competizioni elettorali comunali e regionali»*!)

Mauro Vanetti, classe 1979, militante comunista da quasi vent'anni molto conosciuto in città, attivista antimafia e antislot, riceve una querela per diffamazione. Questa querela ha lo scopo di mettere il bavaglio a un oppositore politico: se Vanetti venisse condannato saremmo di fronte a un precedente inquietante sia per le libertà digitali nel nostro Paese sia per la libertà di critica politica.

#### Un attacco ai diritti democratici digitali

Le frasi incriminate sono due commenti che secondo Trivi sono apparsi su Facebook. Trivi non ha prodotto nessuna prova dell'esistenza di questi commenti, si è limitato a stampare degli screenshot, cioè a riprodurre con una stampante le immagini che sostiene essere apparse sul suo computer. Non c'è stata nessuna indagine per verificare che quei commenti siano effettivamente comparsi su Facebook (provate a cercarli: sono introvabili) né che a scriverli sia stato Mauro Vanetti. Non sono stati forniti URL, log, sorgenti HTML della pagina web, indirizzi IP, niente di tutto ciò che normalmente gli inquirenti allegano a un processo di questo tipo e che è richiesto dalla giurisprudenza per condannare qualcuno per ciò che scrive sul Web.

Nel corso delle udienze Pietro Trivi ha cominciato a produrre un grande numero di screenshot: vi compaiono altri commenti su Facebook attribuiti a Mauro Vanetti, pagine del suo sito con articoli e lettere sulla questione della 'ndrangheta a Pavia, foto del profilo ecc. Che cosa significa questo "pedinamento virtuale", questa schedatura delle opinioni politiche di Vanetti, che peraltro non sono mai state nascoste, visto che ha scritto molti articoli su riviste e siti di sinistra e ha addirittura pubblicato un libro contro il gioco d'azzardo a Pavia?

#### Un attacco al diritto di critica contro il sistema mafioso

D'altronde, anche il contenuto dei presunti commenti non diffama Pietro Trivi!

Il primo commento recita: *«Uno dopo l'altro, tutti i politici pavesi che se la intendono con la mafia la stanno facendo franca. Non saranno i giudici a levarceli dai piedi, dovremo pensarci noi»*. Nello screenshot non compare il nome di Pietro Trivi né di nessun altro politico. L'autore del commento (che secondo Trivi è Mauro Vanetti) si limita ad affermare che esistono a Pavia dei politici che se la intendono con la mafia, e che la stanno facendo franca. Più sotto l'autore del commento chiarisce: *«non penso che la mafia sarà mai sconfitta in tribunale se non viene prima sconfitta nella società, semplicemente perché gran parte di ciò che fa la mafia non è tecnicamente illegale»*. È forse questa opinione politica che è stata portata in tribunale?

Il secondo commento è una battuta in un lungo scambio di commenti: *«Mi diverte sempre quando qua sopra interviene un picciotto»*. Che il "picciotto" in questione sia Pietro Trivi lo ha dedotto... Pietro Trivi stesso, nella querela. Subito sopra al commento (ammesso che si pensi di poter ricostruire in modo univoco un thread di Facebook, ma non è così visto che i commenti possono essere modificati e rimossi) ci sono altri commenti che non sono di Pietro Trivi. In ogni caso la parola "picciotto" ha un significato vago, letteralmente vuol dire "ragazzo", talvolta indica le persone che non fanno parte dell'alta gerarchia mafiosa ma di cui si servono le organizzazioni criminali per perseguire i propri interessi.

A Pavia esistono dei politici che se la intendono con la mafia? e a Pavia esistono dei "picciotti", degli individui compiacenti che sono utilizzati dalla mafia per i propri scopi? Chi osa dirlo, anche senza fare nomi precisi, deve essere portato in tribunale e messo a tacere? Non sarebbe meglio punire semmai chi osa negarlo, dopo che su questo argomento si sono scritti fior di libri e sentenze giudiziarie?

#### Con le querele i potenti mettono un prezzo alle nostre parole

Trivi ha querelato negli stessi giorni anche altre persone con accuse analoghe. Da una di queste persone querelate ha ottenuto 15mila euro. Chi vuole criticare la mafia a Pavia rischia di dover pagare 15mila euro? Le querele dei potenti contro i cittadini che non stanno zitti sono uno strumento per zittirci, sono un sopruso, sono il tentativo di chi ha il potere di sfruttare le proprie conoscenze e la propria influenza per far condannare ingiustamente delle persone comuni.

Con questa campagna vogliamo far crescere la consapevolezza di questo scandalo giudiziario che rischia di svolgersi a Pavia nei prossimi mesi e al tempo stesso chiediamo un aiuto ad amici e compagni: difendiamo Mauro Vanetti da questa persecuzione, difendiamo tutti i pavesi dall'omertà. Raccogliamo fondi per contribuire alle ingenti spese legali, per annullare l'effetto di questo micidiale meccanismo intimidatorio.

#### Costruiamo una campagna di lotta e solidarietà contro la prepotenza della destra!

***Sinistra Classe Rivoluzione - FalceMartello - Pavia***

**Donazioni di solidarietà:**

*(Il volantino originale conteneva qui indicazioni pratiche su come effettuare donazioni e contattarmi, che non riporto per evitare confusione.)*

 Questa campagna sarà improntata alla massima trasparenza: vi terremo informati di cosa avviene nel tribunale, vi faremo avere le carte processuali, vi daremo spiegazioni sui retroscena, vi daremo un rendiconto delle donazioni ricevute e del loro utilizzo. Dateci una mano e impariamo insieme come ci si difende da prepotenze come questa.