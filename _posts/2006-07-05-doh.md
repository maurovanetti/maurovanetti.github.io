---
layout: post
title: Doh! (un gioco che abbiamo inventato)
tags: games
ref: doh
---
Un estate di numerosi anni fa, al mare, ho inventato **una variante di Forza 4** insieme ad Errico De Lisi e Giuseppe Sguera. Abbiamo chiamato questo gioco **Doh!**, in onore di Homer Simpson naturalmente.

Tornato dalle vacanze ho scritto, su un'area di [FidoNet](http://www.fidonet.org/) che si occupava di giochi di tavolo, le regole di questo gioco e ho fatto qualche partita a distanza con altri utenti di quella primitiva rete amatoriale (all'epoca non avevo ancora accesso ad Internet, a maggior ragione considerato che il mio modem andava a 2400 baud).

Anni dopo, cercando il mio nome e cognome su un motore di ricerca (e chi non l'ha mai fatto?), grande è stata la mia sorpresa nel trovare non solo quel vecchio regolamento che avevo inviato *\[il sito è nel frattempo scomparso, in quanto era ospitato su Geocities\]*, ma anche sue traduzioni [in inglese](http://www.di.fc.ul.pt/~jpn/gv/doh.htm) e [in ceco](http://www.deskovehry.info/pravidla/doh.htm) su siti specializzati in giochi da tavolo, e [me stesso registrato in liste di inventori di giochi da tavolo](http://www.abstractstrategy.com/authors-v.html)…

Ecco le regole del gioco:

1.  Si gioca in due su una plancia di gioco rettangolare larga 7 caselle e alta 6.
2.  A turno si mette un gettone del proprio colore nella casella più in basso di una colonna non piena.
3.  Chi riesce a comporre coi gettoni i quattro vertici di un quadrato e lo annuncia esclamando *«Doh!»* ha vinto. I quadrati possono essere dritti, in diagonale o sbilenchi; inoltre, per convenzione, si vince anche ponendo propri gettoni sui 4 vertici del rettangolo 7 × 6 che compone l'intera plancia di gioco. L'immagine fornisce degli esempi.

{% include figure.html file="doh.jpeg" 
   caption="I gettoni neri marcati formano un quadrato sbilenco. I gettoni neri non marcati formano un quadrato dritto. I gettoni bianchi marcati formano un quadrato diagonale. I gettoni bianchi non marcati formano il non-quadrato speciale.
" %}

Se qualcuno si mette a giocare a Doh! me lo faccia assolutamente sapere!