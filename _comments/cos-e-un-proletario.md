---
title: Cos'è un proletario?
post: il-proletariato
date: 2007-02-12 11:23:00 +0100
author: Mauro Vanetti
author_url: https://maurovanetti.info
---
Ciao SB. Come dici correttamente sul tuo sito, "qui si sta parlando della casa di abitazione, e quindi di un bene (immobile) di consumo, e non di un mezzo di produzione". Appunto. Mi sembra più seria l'obiezione sui fondi pensionistici, lì sì che si tenta di trasformare milioni di proletari in piccoli azionisti.
In entrambi i casi ad ogni modo mi pare che vada usato il senso della misura. Se un proletario ha una piccola percentuale del proprio reddito che dipende dall'andamento della Borsa, fatico a considerarlo membro a pieno titolo della classe dominante, e lui stesso difficilmente si opporrà per esempio ad un rialzo dei salari per paura di far svalutare le proprie azioni. Sulla casa di proprietà, poi, una famiglia proletaria si preoccuperà relativamente del valore della propria abitazione finché non dovrà pensare a venderla, ed essendo la prima casa se la venderà sarà per comprarne un'altra e quindi l'andamento generale del mercato immobiliare gli importerà fino ad un certo punto (se il mattone ha un rialzo, la tua casa vale di più ma anche comprarne un'altra costerà di più e quindi siamo daccapo); faccio inoltre notare che la rendita non è il profitto, ma questo è un dettaglio minore.

Per concludere, il tuo ragionamento è corretto nell'analizzare in che modo l'assetto imperialistico dei Paesi più avanzati "corrompa" il proletariato ostacolandone la presa di coscienza ecc. Queste sono cose che sappiamo dai tempi di Lenin, ma Lenin stesso non riteneva certo che il ripiegamento riformista, per quanto incoraggiato dai tentativi di cooptazione della classe subalterna (o di una sua parte, la "aristocrazia operaia") da parte della classe dominante, fosse un esito inevitabile nei Paesi imperialisti. Ad ogni modo, se per i rivoluzionari la conquista dei favori del ceto medio (per esempio garantendo un indennizzo ai piccoli azionisti nel caso di una nazionalizzazione) era un tempo fondamentale per ragioni puramente tattiche (la piccola borghesia era gigantesca e non si poteva vincere senza aver ottenuto almeno la sua neutralità), oggi in alcuni Paesi lo diventa per ragioni più profonde. Mi sembra insomma che le tue osservazioni pertinenti al momento di ragionare sulla tempistica e sulle modalità degli sviluppi rivoluzionari in Paesi come l'Italia o gli USA; non inficiano però il discorso complessivo. Si potrebbe dire che la contraddizione da te descritta ricorda e va a sostituire, nell'epoca odierna e per i Paesi più avanzati, la più preoccupante contraddizione proletari-contadini che nell'epoca precedente e per i Paesi più arretrati ha avuto un ruolo determinante nel generare infinite difficoltà al movimento rivoluzionario.