---
title: La bufala del "passivo" nel bilancio delle banche centrali
post: signoraggio
date: 2012-03-25 21:17:00 +0200
author: Mauro Vanetti
author_url: https://maurovanetti.info
---
Innanzi tutto, grazie dei commenti, anche se li preferirei un po' più educati: l'obiettivo di dare il link a questa pagina in fondo alle FAQ era proprio permettere a chi era ancora in dubbio di dire la sua. I complottisti affermano sempre che i loro avversari non accettano la discussione: questo è un altro modo per dimostrare che mentono.

Non posso rispondere nulla a chi fa una lista di una dozzina di libri invitandomi a leggerli. Se chi me li consiglia li ha letti (cosa di cui dubito), sarà anche capace di riassumerne i punti essenziali e dire perché dimostrerebbero che nelle FAQ abbiamo detto "cazzate". Credo che non succederà.

Posso invece dire qualcosa rispetto alle altre questioni sollevate. Parto da uno degli ultimi commenti, quello di Sandro Lanzafame dove si sostiene che la Banca d'Italia fa un "falso in bilancio" perché mette al passivo il denaro emesso. A questa bufala, molto diffusa in ambienti signoraggisti, ho già risposto implicitamente nelle FAQ (cercare "bilancio" nel testo delle FAQ) ma siccome mi sembra che il mio interlocutore non sappia molto di come funziona il bilancio di un'azienda provo ad aiutarlo.

Nelle attività dello stato patrimoniale di un'azienda si mettono gli asset che ne costituiscono il patrimonio: soldi, titoli, fabbricati, mezzi di produzione ecc. Nelle passività si mettono le fonti di questi investimenti: capitale sociale, debiti, utili ecc. Lo stato patrimoniale serve a tenere traccia dell'origine e dell'accumulazione della ricchezza di un'impresa, quindi le attività e le passività devono essere pari. Gli utili, siccome sono una delle fonti di finanziamento di un'impresa, sono messi nel passivo dello stato patrimoniale. Nello stato patrimoniale di una banca centrale, il denaro messo in circolazione viene segnato nelle passività per bilanciare i titoli acquistati con quel denaro, che vanno naturalmente alle attività. Questa regola contabile aveva molto senso quando il denaro era convertibile in oro, perché ogni banconota emessa equivaleva ad una cambiale pagabile in oro (da cui la frase "Pagabili a vista al portatore"); oggi la Banca d'Italia non garantisce la convertibilità in metallo degli euro, ma si impegna in ogni caso ad accettare pagamenti in euro.

Questo c'entra qualcosa con gli utili della Banca d'Italia o della BCE? No. Gli utili infatti non sono la differenza fra attività e passività (differenza che è sempre uguale a zero), ma la differenza fra i ricavi e i costi d'esercizio. Costi e ricavi non sono registrati nello stato patrimoniale bensì in un altro foglio del bilancio, che si chiama "conto economico".

Ora che i nostri amici signoraggisti hanno scoperto cos'è un bilancio, vediamo cosa succede nel solito esempio dei 100 milioni di euro creati dal nulla. La BCE crea 100 milioni di euro che usa per acquistare titoli, del valore nominale di 100 milioni appunto. Questi titoli hanno un rendimento del 10% e quindi dopo un anno fruttano 10 milioni di euro. Nello stato patrimoniale della BCE avremo all'attivo 100 milioni in titoli e 10 milioni di interessi in denaro liquido; al passivo avremo 100 milioni di denaro messo in circolazione e 10 milioni di utili. 110 milioni contro 110 milioni: OK.

In questo esempio semplificato, nel conto economico della BCE come differenza fra ricavi e spese ritroveremo l'utile di 10 milioni (i 100 milioni creati dal nulla sono stati infatti spesi per l'acquisto dei titoli quindi non fanno parte dell'utile).

Cosa c'è di strano? Un bel niente. Tutto il reddito da signoraggio, e non "solo le briciole", finisce in ultima istanza alle banche centrali nazionali, che poi lo girano agli Stati dell'Eurozona.