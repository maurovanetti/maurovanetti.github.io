---
title: Il verminaio
post: veneto-fronte-skinheads
date: 2008-05-07 11:26:00 +0200
author: Mauro Vanetti
author_url: https://maurovanetti.info
---
Ciao Raffaele, purtroppo le tante inchieste giornalistiche spesso per convenienza politica o per quieto vivere non colgono la contiguità tra criminalità, tifoseria violenta di destra, movimenti neofascisti e partiti della destra ufficiale. I cosiddetti naziskin sono soltanto i pretoriani dei vari fascisti in doppiopetto dalla voce stridula e i modi suadenti come Roberto Bussinello (che puoi ammirare in tutta la sua bellezza su [http://it.youtube.com/watch?v=LJWDfPDxgZM](http://it.youtube.com/watch?v=LJWDfPDxgZM) ), a loro volta (come l'avvocato spiega proprio in questo comizio che ho linkato) alleati di Berlusconi e della sua banda.

C'è di buono che Bussinello come avvocato mi è sembrato non certo molto abile, gli stessi suoi colleghi della difesa se la ridevano sotto i baffi quando interveniva, quasi sempre a sproposito e con un modo di fare ridicolmente pomposo. La storia della tentata strage è finita nell'immondezzaio, ma ti assicuro che al momento pensare che in qualche modo potessi ritrovarmi con un'accusa di omicidio, foss'anche solo tentato, sul groppone mi ha fatto una certa impressione. Ho capito come è facile infangare qualcuno se si è senza scrupoli come questa persona.

Io invece ero difeso dal bravissimo Franco Bruno, che purtroppo è recentemente scomparso. Poche parole inutili e moltissima competenza, Franco avanzava come un carrarmato. Borbottava sarcasticamente un paio di frasi e le scemenze di Bussinello erano demolite. Li ha letteralmente stritolati. Certo un grosso aiuto gliel'hanno dato anche i testimoni neonazisti della difesa, che sembravano scimmie ammaestrate. Gli imputati, per completare il bel quadretto, si sono presentati in camicia nera e facevano il saluto romano ghignando come degli ebeti quando il giudice faceva l'appello.